### 2019/2020 - Kolokwium 1 

### Zadanie 1

Cyfra jednokrotna to taka, która występuje w danej liczbie dokładnie
jeden raz. Cyfra wielokrotna to taka, która w liczbie występuje więcej niż jeden raz. Mówimy,
że liczba naturalna A jest ładniejsza od liczby naturalnej B jeżeli w liczbie A występuje więcej cyfr jednokrotnych niż w B, a jeżeli cyfr jednokrotnych jest tyle samo to ładniejsza jest ta liczba, która posiada mniej cyfr wielokrotnych. Na przykład: liczba 123 jest ładniejsza od 455, liczba 1266 jest ładniejsza od 114577, a liczby 2344 i 67333 są jednakowo ładne. Dana jest tablica T zawierająca liczby naturalne. Proszę zaimplementować funkcję:
`pretty_sort(T)`, która sortuje elementy tablicy T od najładniejszych do najmniej ładnych. Użyty algorytm powinien być możliwie jak najszybszy. Proszę w rozwiązaniu umieścić 1-2 zdaniowy opis algorytmu oraz proszę oszacować jego złożoność czasową.

### Zadanie 2

Mamy n żołnierzy różnego wzrostu i nieuporządkowaną tablicę, w której
podano wzrosty żołnierzy. Żołnierze zostaną ustawieni na placu w szeregu malejąco względem
wzrostu. Proszę zaimplementować funkcję:
`section(T,p,q)`która zwróci tablicę ze wzrostami żołnierzy na pozycjach od p do q włącznie. Użyty algorytm powinien być możliwie jak najszybszy. Proszę w rozwiązaniu umieścić 1-2 zdaniowy opis algorytmu oraz proszę oszacować jego złożoność czasową.

### Zadanie 3

Proszę zaproponować algorytm, który dla tablicy liczb całkowitych rozstrzyga czy każda liczba z tablicy jest sumą dwóch innych liczb z tablicy. Zaproponowany
algorytm powinien być możliwie jak najszybszy. Proszę oszacować jego złożoność obliczeniową.